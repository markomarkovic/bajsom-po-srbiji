# Dan 22

## 26.7. Ponedeljak

Spavali smo licem okrenuti istoku da bi nas sunce probudilo. Krećemo da vozimo, ali za doručak — frka. Podelio sam poslednju lepinju deci ali Nikola je izvukao manji deo. "Ali Tata, ja sam gladan"! Suze samo teku. Marko se naravno odrekao većeg parčeta u korist plačka. On se najeo, pojeo je i pola čajne kobasice bez hleba. Ja jedem sir. Kasnije nam je vlajna iz Luke dala tri parčeta hleba, još kasnije sam kupio u seoskoj prodavnici ceo hleb (na ček, nemam ni dinara).

Dosta duga nizbrdica do Donjeg Milanovca. Našli smo Ljilju komšinicu, a Miki je bio u Majdanpeku. Domaćinski pasulj, salata, kupanje u Dunavu, večera, TV. Kao kod kuće. Spavamo, i tek ujutru se pojavljuje i Miki.

Doručak, pozdravljanje, pa zatim ceo dan pored Dunava. Svratili smo u Lepenski Vir, obišli ga. Nikola je tu pojeo 6 komada hleba sa pekmezom i tražio još. Zna dete šta je glad. Celim putem se trkamo sa jednim brodom iz Požarevca. Mašemo i mi i oni. Uveče se nalazimo u Golupcu i spavamo veoma blizu. Doduše ne onde gde su nam oni rekli pored broda, a i bolje je tako, jer je ujutru dôk bio potpuno pod vodom.
