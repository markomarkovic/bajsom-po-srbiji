# Dan 8

## 12.7.

Ujutru naravno kafica, rakija, doručak, pa na put.

Na svakoj raskrsnici (a bilo ih je puno) pitali smo seljake za put. Kratak odmor sa starom čobanicom sa kojom smo podelili naš doručak, pa mnoštvo "Semafora". Kad zasvetle crvene jagode ukraj puta, to je znak za zastajanje. Klackanje uzbrdo seoskim putevima prekinuo je iznenadni prolazak Fiće KŠ. registracije. Dva momka u kolima su ponudili da povezu Nikolu zajedno sa biciklom na krovu Fiće, jer je ispred nas bilo 6 km. veoma lošeg i strmog puta do predajnika Gobelj, odnosno prevoja Jaram. Marko i ja smo im velikodušno ustupili Nikolu i naše vreće za spavanje i šatorska krila, koji su umotani u dva paketa bili na našim biciklama. Veselo smo nastavili put po užasno džombastoj kaldrmi i sa velikim usponima, a sve u oblacima koji su se spustili na nas. Brojimo kilometre 2, 3, 4, a onda asfalt. Još samo 2 km. do prevoja i prvog hotela, a onda se oblaci pretvaraju u sitnu kišicu, pa kišu, pa kišurinu pa grȁd. Do prvog hotela smo bili mokri do gole kože, a pošto smo pre toga obukli skoro sve što smo imali, u hotelu Marko obukao moje dve suve majce, popio čaj sa medom, pa onda i dalje mokri do hotela "Putnik" još 6 km.

**Km. 162**

Nikolu su momci već bili nahranili i sklonili na suvo u hol. Marko i ja pokisli i zaleđeni. Brzo smo uzeli sobu, istuširali se verelom vodom, pa u krevet. Za večeru smo obukli kratke pantalonice i po dve majice a ostalo sam oprao i stavio da se suši.
